Od tego semestru wprosiłem się jako "wolny słuchacz" na wykład z *Biochemii I* dla studentów biotechnologii i świetnie się bawię. Szczególnie duże wrażenie wywarła mnie część wykładu o białkach, poświęcona hemoglobinie i mioglobinie - białkach przenoszących tlen w organizmach kręgowców. 

Na wstępie dwa słowa o białkach. Białka to ogromne cząsteczki, które pełnią różne funkcje w organizmach. Na to, jak działają białka wpływa ich struktura chemiczna, ułożenie w przestrzeni [(konformacja)](https://pl.wikipedia.org/wiki/Konformacja) i ewentualnie warunki fizyczne i chemiczne w jakich się znajdują (np. temperatura lub stężenie różnych cząsteczek). Wszystko inne co o białkach powiedzą wam biotechnologowie i lekarze to tylko wymądrzanie się. Właściwości, działanie, metody badania oraz ewentualna patologia hemoglobiny i mioglobiny, dotykają dziedzin chemii, fizyki, medycyny i biologii. Z niektórymi z zagadnień, poruszanych przy omawianiu tych białek, spotkałem się na studiach i praktykach pod zupełnie inną postacią. Na przykład w badaniach nad nowymi materiałami na pamięci komputerowe. 

# fMRI
Hemoglobina i mioglobina wiążą dwuatomową cząsteczkę tlenu w specjalnym miejscu - grupie hemowej - pierścieniu z atomem żelaza w środku. Cząsteczka tlenu wiąże się właśnie z atomem żelaza. Przyłączenie cząsteczki tlenu powoduje zmianę właściwości magnetycznych hemoglobiny. Zmiana ta jest podstawą działania [funkcjonalnego obrazowania metodą rezonansu magnetycznego](https://pl.wikipedia.org/wiki/Funkcjonalne_obrazowanie_metod%C4%85_rezonansu_magnetycznego) (fMRI) . Dzięki niej, na obraz z rezonansu można nanieść obszary bogatsze w natlenowaną krew i na tej podstawie badać pracę mózgu.

![[Pasted image 20231119204548.png]]

# Kolory
Krew tętniczna jest jaśniejsza od żylnej.  W ["Było sobie życie"](https://youtube.com/clip/UgkxFFqShiaxiUlIWLgMaUSveHr9hUujrtq6?si=SI_oOfvdxKAIgT6C), gdy erytrocyty nosiły tlen to były bardziej różowe, a gdy dwutlenek węgla to bardziej bordowe. Krew jest czerwona, bo absorbuje mało czerwonego światła (długości fali 600-800nm). Natlenowana hemoglobina absorbuje go jednak mniej niż nienatlenowana dlatego jest jaśniejsza, a za tym idzie kolor erytrocytów i krwi. 
Badanie kinetyki reakcji (zmiany stężenia reagentów w czasie) związków barwnych, jest chyba najbardziej sztandarowym i powtarzanym w wielu wariacjach ćwiczeniem laboratoryjnym na wydziale chemicznym. Jest bardzo wiele użytecznych związków, które, tak jak hemoglobina, zmieniają miarę absorpcji światła o jakiejś barwie pod wpływem reakcji lub innego bodźca (np. światła por. [fotochromizm](https://en.wikipedia.org/wiki/Photochromism)). Mierząc kilkukrotnie ile światła o danym kolorze absorbuje produkt reakcji po jakimś czasie jej prowadzenia, można wyznaczyć przebieg zmian jego stężenia w czasie - kinetykę. (Stężenie i miarę absorpcji wiąże prawo Lamberta-Beera , które każdy student chemii przytoczy i wyjaśni obudzony w środku nocy)

![[Pasted image 20231119204610.png]]

# Pobieranie i oddawanie tlenu
Powyższe akapity dotyczyły hemoglobiny - białka znajdującego się w czerwonych krwinkach, służącego do transportu tlenu z płuc do komórek ciała. Mioglobina znajduję się w mięśniach i magazynuje dla nich rezerwę tlenu na wypadek wysiłku. Funkcje tych białek podyktowane są zależnością ich wysycenia tlenem od jego stężenia (na wykresach poniżej). W płucach stężenie tlenu jest wysokie i hemoglobina wysyca się w nich tlenem aż do 98%. W tkankach stężenie jest niższe i wysycenie hemoglobiny tlenem nie może być już tak wysokie - hemoglobina oddaje wtedy tlen komórkom.  Mioglobina wysyca się tlenem przy bardzo niskim jego stężeniu, dlatego przy normalnej pracy organizmu magazynuje tlen, nie pozwalając, żeby komórki go zużywały. Podczas wysiłku stężenie tlenu w tkankach organizmu spada. W odpowiedzi na ten spadek hemoglobina oddaje jeszcze więcej tlenu niż normalnie, a gdy stężenie spadnie odpowiednio nisko, spada wysycenie mioglobiny i oddaje ona część zmagazynowanej na czarną godzinę rezerwy.

![[Pasted image 20231119204634.png]]
![[Pasted image 20231119204641.png]]

Na wykresach, na osi OX, odłożono ciśnienie cząstkowe tlenu. Książka mówi, że jest je "wygodniej zmierzyć" niż stężenie. Ciśnienie cząstkowe jest związane z ułamkiem molowym, a zatem oczywiście proporcjonalne do stężenia.

# Hemoglobina płodowa

Hemoglobina produkowana przez dziecko w łonie matki różni się budową od tej, jaką produkują ludzie po urodzeniu. Konsekwencją tej różnicy jest wyższe powinowactwo do tlenu (wyższe wysycenie przy tym samym stężeniu) hemoglobiny płodowej. Dzięki temu tlen z krwi matki może być efektywnie przenoszony do krwi dziecka.

![[Pasted image 20231119204715.png]]

# Anemia sierpowata a malaria
Z powodu mutacji genu, hemoglobina osób chorych na anemię sierpowatą ma inną budowę niż u osób zdrowych. Konsekwencja tej mutacji jest zmiana kształtu erytrocytów i znacznie gorsze funkcjonowanie układu krwionośnego. Chorobę dziedziczy się recesywnie. Bycie nosicielem choroby (posiadanie tylko jednego, odziedziczonego po jednym z rodziców zmutowanego genu) wiąże się jednak ze zwiększoną odpornością na malarię. Na obszarach endemicznych dla pasożyta powodującego malarię zauważono wyższy procent nosicielstwa anemii sierpowatej. Jest to elegancki i jaskrawy przykład doboru naturalnego.

![[Pasted image 20231119204739.png]]
