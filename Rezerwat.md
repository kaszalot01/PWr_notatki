Moja trzymiesięczna praktyka w Instytucie Fizyki w Rennes we Francji jest prężną reklamą zawodu naukowca. Niekontrolowany czas pracy, wizyty w barze przeciągające się z przerwy obiadowej w godziny płatne, tarcza do rzutek (en.darts) w laboratorium, lipcowy grill na patio przed instytutem i pożegnalne poczęstunki dla często zmieniającej się, międzynarodowej obsady praktykantów, doktorantów i młodych naukowców, a to wszystko za mizerną cenę zainteresowania się jakimś wycinkiem fizyki. Jednak w prawdziwej pracy naukowca wypada jednak coś czasem napisać. Postaram się więc niniejszym opisać i wytłumaczyć czym, poza wymienionymi rozrywkami, zajmowałem się w czasie mojego pobytu we Francji. 

Temat mojej praktyki tłumaczy się z angielskiego na *Czasowo rozdzielcze [pomiary] absorpcji/odbicia i wielowarstwowe modelowanie przejść metalu w izolator dla cienkich warstw tlenków.* Bardzo chwytliwe... Kolejnym naukowym bełkotem jest nazwa metody, używanej do wspomnianych pomiarów - *spektroskopia pompa-sonda*. Było z angielskiego na polski, teraz "z polskiego na nasze".

Wypada napomknąć o spektroskopii w ogóle: spektroskopia to nauka o widmach. Na pytanie "co to jest nauka?" nie czuję się wykwalifikowany odpowiadać, ale z pewną dozą pewności mogę powiedzieć, że widma to takie rysunki, które mówią coś o promieniowaniu (w tej pisaninie wystarczy, że skupimy się na świetle widzialnym). Ja zajmowałem się przede wszystkim widmami absorpcyjnymi - wykresami gdzie na osi OX oznaczono długości fali, a na osi OY jakąś miarę tego jak mocno światło świeci po przejściu przez badaną próbkę. W nauczaniu i uprawianiu fizyki panuję istotny bałagan, jeśli chodzi o rozmawianie o tym jak mocno coś świeci. Istnieją mylące pojęcia: natężenie, światłość, strumień czy moc. Oprzyjmy się na rozumieniu intuicyjnym: światło jakie jest, każdy widzi: czasem świeci mocniej, czasem słabiej. W dalszej części stażu pojawiły się również widma odbiciowe. Ich oś igreków będzie, jak sama nazwa wskazuje, prezentować to jak mocno świeci światło po odbiciu się od próbki.

Następnie należy odnieść się do określenia "czasowo rozdzielcze" a także rozszyfrować określenia "pompa" i "sonda". Jest to moim zdaniem najciekawsza część tego bólu głowy. Większości metod spektroskopowych używa się do badania właściwości materiału a historycznie również źródeł promieniowania. Czasowo rozdzielcza spektroskopia bada dynamikę oddziaływań światła z materią, czyli to jak się te relacje zachowują w czasie. Promieniowanie elektromagnetyczne a więc między innymi światło działa na elektrony w atomach. Nie przypominam sobie, żeby ktoś mi kiedyś ten fakt szczegółowo tłumaczył ale uzbrojono mnie w wiedzę, która pozwala mi podejrzewać, że tak jest w istocie. Światło i pokrewne mu zjawiska to zmienne w czasie i propagujące się w przestrzeni zmienne pole elektryczne i magnetyczne. Pola te mogą wykonywać pracę nad cząstkami posiadającymi ładunek. Protony są związane w jądrze atomu przez tajemnicze oddziaływania, o których nic mi na dobrą sprawę nie wiadomo, więc chyba to pole ich nie rusza. Z cząstek elektrycznie nieobojętnych pozostają więc właśnie elektrony, którym to pole pewnie w jakiś sposób przekaże energię. Swoją drogą muszę o to kogoś podpytać... Otrzymanie tej energii przez elektron nosi nazwę absorpcji promieniowania. Energia elektronu jest kwantowana, to znaczy może przyjmować jedynie niektóre określone wartości. Ilustruje się to zazwyczaj w postaci diagramów gdzie poziomymi kreskami zaznacza się "pięterka" energetyczne, im wyżej leży kreska tym wyższa energia elektronu. Powinno to budzić jak najbardziej słuszne skojarzenia z programem fizyki z pierwszej klasy liceum gdzie diagramy takie ilustrowały podpowłoki w modelu atomu wodoru Bohra. To właśnie o takie poziomy energetyczne nam chodzi. Na studiach tych pięterek jest jednak dużo więcej - pojawiają się dodatkowe poziomy wibracyjne czy degeneracja poziomów (elektrony o tej samej energii mogą różnić się jakąś magnetyczną magią). Ciekawi niech poczytają o [diagramie Jabłońskiego](https://pl.wikipedia.org/wiki/Diagram_Jab%C5%82o%C5%84skiego). Elektron pozbywa się zaabsorbowanej energii na mnóstwo skomplikowanych sposobów - emitując fotony czy oddziałując wibracyjnie z siecią krystaliczną, a my możemy to przedstawiać zaznaczając strzałkami drogę w dół tych energetycznych diagramów. Zjawiska te przebiegają niesamowicie szybko. Relaksacja wibracyjna trwa na przykład między 10e-14 s a 10e-11 s. No i tu pojawia się zonk. Pomiary na bazie elektroniki nie radzą sobie z tak krótkimi czasami. Powód przedstawiono mi, co prawda, trochę poprzez "machanie rękami": "Taktowanie procesorów w komputerach podaję się w gigahercach - to znaczy, że możemy coś przetworzyć co najwyżej raz na jedną nanosekundę (Hz=1/s -&gt; s=1/Hz -&gt; 1/10e9=10e-9)". Wydaję się, że ma to ręce i nogi. Dynamikę oddziaływania światła z materią należy więc mierzyć "sposobem". Sposób jest taki: wysyłamy dwie wiązki laserowe: pompę i sondę, które dotrą tam gdzie ustawimy swoją próbkę w odstępach rzędu setek femtosekund (1fs=10e-15 s). Pompa pobudzi elektrony w atomach i przejdą one na "wyższe stany energetyczne" - zajdzie absorpcja promieniowania. Jednak zanim zajdą jakieś inne zjawiska, dzięki którym elektrony wytracą energię, na miejsce doleci sonda. Sondę możemy "wycelować", bawiąc się energią fotonów (w rzeczywistości długością fali, jako że E=hf) tak aby mogła zajść kolejna absorpcja, ale tym razem z wyższego energetycznego "pięterka". Aby pobudzić dalej elektron już wstępnie pobudzony potrzeba mniejszej energii (ponownie porównaj z podpowłokami z modelu atomu Bohra), więc dla samej sondy absorpcja by nie zaszła. Jeżeli teraz porównamy impuls sondy przechodzący przez próbkę przed i po "napompowaniu", miara światła jakie przejdzie przez materiał pobudzony impulsem pompy będzie mniejsza niż dla materiału niepobudzonego, ponieważ energia sondy wystarczy aby zaszła absorpcja światła.

Uff... tyle gadania i nic z tego nie wynika. Trzeba jeszcze wspomnieć o jednej, ważnej rzeczy. Tą całą podróżą elektronu po różnych poziomach energii rządzi statystyka. O jakiekolwiek dynamice możemy mówić dlatego, że nie wszystkie elektrony "zeskakują" z pięter w tym samym momencie, Niektóre zeskakują, a inne nie. To jak wiele z nich zeskoczy po jakimś czasie jest dane pewnym prawdopodobieństwem. Jeśli więc nasza sonda dojedzie jedną pikosekundę (1ps=10e-12) za pompą. To jakaś część elektronów, będzie wzbudzona i jakaś część z tych wzbudzonych da się pobudzić jeszcze wyżej. Po dwóch pikosekundach tych wzbudzonych elektronów zostanie mniej, a w konsekwencji różnica w sygnale sondy z pompowaniem w porównaniu z sondą bez pompowania będzie mniejsza. W ten sposób, otrzymamy dwie "klatki" w naszym "filmie" o dynamice badanego procesu. Dalej już prosto - im więcej klatek tym lepsza jakość filmu. Zasadnym jest pytanie: "Skoro elektronika nie daję rady w czasach pikosekund, jak spowodować, żeby impulsy docierały z opóźnieniem rzędu setek femtosekund?" Odpowiedź jest bajecznie prosta. Należy mieć wiedzę z IV klasy podstawówki i pamiętać o jednej rzeczy: światło jest szybkie. Gdy przypomnimy sobie starą, dobrą definicję: *prędkość równa się droga przez czas*, przekształcimy ją i wstawimy "c", okaże się, że 1 pikosekunda to czas w jakim światło przebywa około 0.3 mm. Elektronika i automatyka na szczęście radzą sobie całkiem nieźle w skali dziesiątych i setnych części milimetra. Dlatego obie wiązki startują jako jedna, są rozdzielane i zmieniane są długości ich fali ale jedna z nich trafia na element opóźniający - szynę z układem luster w kształcie narożnika sześcianu, poruszanym jakimś w miarę dokładnym silniczkiem. Jedna z wiązek pokonuje dłuższą drogę, więc dociera na miejsce spóźniona. 0.3mm przesunięcia daje wspomnianą 1 ps opóźnienia.

Co nieco o samej próbce. Legenda głosi, że na osadzenie warstwy grubości 100 ± 20 nm (sic!) fazy lambda pentatlenku tritytanu (Ti3O5) na kawałeczku kwarcu wymiarów, na oko, 15 x 15 x 1 mm jakiś pracowity student z Japonii poświęcił swój cały doktorat. Jest to, rzekomo, jedyna taka próbka na świecie. Zanim ją dostałem do pracy upuściłem chyba ze 3 inne preparaty i musiałem lawirować laserami między powstałymi zadrapaniami i osadzonym kurzem. Towarzyszył mi więc drobny stres przy obchodzeniu się z tym *niepowtarzalnym* okazem. Na szczęście obyło się bez nieszczęść, jeśli nie liczyć chlapnięcia kroplą srebrnej farby na jeden z narożników. Ti3O5 w temperaturze pokojowej i pod ciśnieniem atmosferycznym występuje w dwóch fazach termodynamicznych. Stabilnej fazie *beta* i metastabilnej fazie *lambda*. Faza termodynamiczna to poszerzenie pojęcia stanu skupienia. Gdy fizycy nauczyli się badać materię bardziej subtelnymi sposobami niż mówiąc "to płynie" albo "to się spręża i rozpręża", odkryli, że związki chemiczne oraz mieszaniny mogą tworzyć bardzo wiele różnych form jednorodnych pod względem właściwości fizycznych. Polska Wikipedia przy haśle "[Lód](https://pl.wikipedia.org/wiki/L%C3%B3d)" wspomina: *W dużym zakresie ciśnień można wyróżnić co najmniej **osiemnaście** odmian polimorficznych lodu, oznaczanych symbolicznie cyframi rzymskimi.* W danych warunkach (myślmy o temperaturze i ciśnieniu) może występować określona liczba stabilnych faz, dana *notabene* [regułą faz Gibbsa](https://pl.wikipedia.org/wiki/Regu%C5%82a_faz). Faza metastabilna to taka, która nie zmienia się lub zmienia się bardzo powoli w przedziale małych zmian ciśnienia czy temperatury. Omawianiu metastabilności prawie zawsze towarzyszy rysunek dwóch dolin różnej głębokości - piłka popchnięta z dna płytszej doliny pod górę, w stronę tej głębszej w zależności od siły pchnięcia powróci na dno pierwszego zagłębienia lub pokona zboczę i zleci na dół tego drugiego. Pierwsza dolina reprezentuje stan metastabilny, druga - stan stabilny, piłka - cząsteczki materiału a energia potencjalna - dowolną manifestację energii. Przykładem stanu metastabilnego jest ciecz przechłodzona. Schładzane powoli piwo w butelce może pozostać cieczą poniżej temperatury krzepnięcia. Lekkie uderzenie butelką o stół zmienia chwilowo ciśnienie na tyle, aby wyprowadzić napój ze stanu metastabilnego w stan stabilny i nabić [kilkaset tysięcy wyświetleń na jutubie](https://www.youtube.com/watch?v=W0fURJg-K0A). 

Wróćmy jednak do meritum, lambda-Ti3O5 przewodzi prąd a beta-Ti3O5 jest półprzewodnikiem. O ile słowo półprzewodniki kojarzy się z fascynującymi własnościami fizycznymi i ekscytującymi zastosowaniami w elektronice, to w przypadku mojego stażu pojęcie to rozumiemy jedynie jako materiał o słabej przewodności elektrycznej. We wspominanym tutaj co rusz tytule faza beta została wręcz zdegradowana do izolatora a lambda nazwana metalem. Wyczuwam w tym pewne zawodowe skrzywienie, czerpiące z ciągłej potrzeby nadawania porywających tytułów artykułom i prośbom o granty. Jak wspomniałem, na próbce osadzona była cienka warstwa fazy lambda. Laser pompujący układu pompa-sonda miał za zadanie dostarczyć elektronom w materiale tyle energii, żeby pozbycie się tej energii wymusiło zmianę struktury kryształów i przejście w fazę beta, a ja, analizując różnicę w spektrach sondy, dla pompowanego i niepompowanego tlenku miałem zobaczyć ten zawrotny taniec energii i materii, tę niedostrzegalną dynamikę mierzalnej zmiany, tę fizyczną ideę rzucającą cień na ścianę jaskini, w której siedzą laicy pozbawieni femtosekundowych laserów. Czy zobaczyłem? Nie... Chyba nie... Z fizyką to tak po prawdzie nigdy nic nie wiadomo...

Coś tam jednak zobaczyłem. Falę. Oscylację tego mojego różnicowego sygnału, którą opiekujący się mną naukowcy z dużą dozą pewności przypisali przemieszczającej się - najpierw w cienkiej warstwie a potem w kwarcowej płytce - fali naprężenia. Jeden z artykułów, które podczas stażu przeczytałem, sugerował, że przemiana fazowo następuje właśnie wskutek rozprzestrzenienia się fali dostatecznie dużych naprężeń w krysztale. Zbadałem również to, że amplituda drgań sygnału zdaję się zależeć liniowo od mocy lasera pompującego. Spodziewamy się, że gdyby podkręcić jeszcze moc pompy owa liniowość zanikłaby i doszyłoby do spodziewanej przemiany fazowej. Niestety mój układ badawczy był składany dość po kowbojsku i pod nadzorem tych naukowców, którzy akurat mieli chwilę wolnego. W rezultacie wiązka pompy nie trafiała w otwór w jednym z luster przesadnie fortunnie i po przejściu przezeń traciła 40-50% intensywności, rozpraszając się na jego krawędziach i wnętrzu. Pod koniec stażu nie zostało dość czasu aby przebudowywać cały układ, szczególnie, że wiązałoby się to ze zmianą pola przekroju każdej z wiązek padających na próbkę, którego zmierzenie zajęło mi za pierwszym razem ponad dzień. 
To co tam jeszcze zostało w tym szumnym tytule? 


